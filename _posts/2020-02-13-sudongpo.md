---
layout: article
title: 苏轼词
---

昭君怨
```
谁作桓伊三弄，惊破绿窗幽梦。新月与愁烟，满江天。欲去又还不去，明日落花飞絮。飞絮送行舟，水东流。
```

哨遍
```
为米折腰，因酒弃家，口体交相累。归去来，谁不遣君归？觉从前皆非今是！露未晞，征夫指余归路，门前笑语暄童稚。嗟旧菊都荒，新松暗老，吾年今已如此。
但小窗、容膝闭柴扉，策杖看、孤云暮鸿飞。云出无心，鸟倦知还，本非有意。噫，归去来兮，我今忘我兼忘世。亲戚无浪语，琴书中，有真味。步翠麓崎岖，泛溪窈窕，涓涓暗谷流春水。
观草木欣荣，幽人自感，吾生行且休矣。念寓形宇内复几时？不自觉、皇皇欲何之。委吾心，
去留谁计。神仙知在何处？富贵非吾志。但知临水登山啸咏，自引壶觞自醉。此生天命更何疑，且乘流、遇坎还止。
```

定风波
```
莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。料峭春风吹酒醒。微冷，山头斜照却相迎。回首向来萧瑟处，归去，也无风雨也无晴。
```

浣溪沙
```
山下兰芽短浸溪，松间沙路净无泥，潇潇暮雨子规啼。谁道人生无再少，门前流水尚能西，休将白发唱黄鸡。
```

定风波
```
雨洗娟娟嫩叶光，风吹细细绿筠香。秀色乱侵书帙晚，帘卷，清阴微过酒尊凉。人画竹身肥拥肿，何用？先生落笔胜萧郎。记得小轩岑寂夜，廊下，月和疏影上东墙。
```

西江月
```
照野瀰瀰浅浪，横空隐隐层霄，障泥未解玉骢骄，我欲醉眠芳草。可惜一溪明月，莫教蹋碎琼瑶，解鞍欹枕绿杨桥，杜宇一声春晓。
```

蝶恋花
```
雨后春容清更丽，只有离人，幽恨终难洗。北固山前三面水，碧琼梳拥青螺髻。一纸乡书来万里，问我何年，真个成归计。回首送春拼一醉，东风吹破千行泪。
```

少年游
```
去年相送，余杭门外，飞雪似杨花。今年春尽，杨花似雪，犹不见还家。对酒卷帘邀明月，风露透窗纱。恰似姮娥怜双燕，分明照，画梁斜。
```

水龙吟
```
楚山修竹如云，异材秀出千林表。龙须半翦，凤膺微涨，玉肌匀绕。木落淮南，雨晴云梦，月明风袅。自中郎不见，桓伊去后，知孤负、秋多少。
```

江城子
```
凤凰山下雨初晴，水风清，晚霞明，一朵芙蕖，开过尚盈盈。何处飞来双白鹭，如有意，慕娉婷。
忽闻江上弄哀筝，苦含情，遣谁听。烟敛云收，依约是湘灵。欲待曲终寻问取，人不见，数峰青。
```

南乡子
```
凉簟碧纱厨一枕清风昼睡余。卧听晚衙无个事，徐徐，读尽床头几卷书。搔首赋归欤，自觉功名懒更疏。若问使君才与气，何如？占得人间一味愚。
```

浣溪沙
```
长记鸣琴子贱堂，朱颜绿发映垂杨，如今秋鬓数茎霜。聚散交游如梦寐，升沉闲事莫思量。仲卿终不忘桐乡。
```

沁园春
```
孤馆灯青，野店鸡号，旅枕梦残。渐月华收练，晨霜耿耿，云山摛锦，朝露团团。世路无穷，劳生有限，似此区区长鲜欢。微吟罢，
凭征鞍无语，往事千端。当时共客长安，似二陆初来俱少年。有笔头千字，胸中万卷，致君尧舜，此事何难！用舍由时，行藏在我，袖手何妨闲处看。身长健，但优游卒岁，且斗尊前。
```

浣溪沙
```
缥缈危楼紫翠间，良辰乐事古难全，感时怀旧独凄然。璧月琼枝空夜夜，菊花人貌自年年，不知来岁与谁看。
```

浣溪沙
```
白雪清词出坐间，爱君才器两俱全，异乡风景却依然。可恨相逢能几日，不知重会是何年，茱萸仔细更重看。
```

浪淘沙
```
昨日出东城，试探春情。墙头红杏暗如倾，槛内群芳芽未吐，早已回春。绮陌敛香尘，雪霁前村。东君用意不辞辛，料想春光先到处，吹绽梅英。
```

虞美人
```
湖山信是东南美，一望弥千里。使君能得几回来？便使尊前醉倒，更徘徊。沙河塘里镫初上，《水调》谁家唱。夜阑风静欲归时，惟有一江明月，碧琉璃。
```

菩萨蛮
```
秋风湖上萧萧雨，使君欲去还留住。今日漫留君，明日愁杀人。佳人千点泪，洒向长河水，不用敛双蛾，路人啼更多。
```

清平乐
```
清淮浊汴，更在江西岩。红旆到时黄叶乱，霜入梁王故苑。秋原何处携壶？停骖访古踟蹰，双庙遗风尚在，漆园故吏应无。
```

南乡子
```
回首乱山横，不见居人只见城。谁似临平山上塔，亭亭，迎客西来送客行。归路晚风清，一枕初寒梦不成。今夜残灯斜照处，荧荧，秋雨晴时泪不晴。
```

鹊桥仙
```
缑山仙子，高情云渺，不学痴牛騃女。凤箫声断月明中，举手谢，时人欲去。客槎曾犯，银河波浪，尚带天风海雨。相逢一醉是前缘，
风雨散、飘然何处？
```

泛金船
```
无情流水多情客，劝我如相识，杯行到手休辞却。轩冕相逼，曲水池上，小字更书年月。还对茂林修竹，似永和节。纤纤素手如霜雪，笑把秋花插。
尊前莫怪歌声咽，又还是轻别。此去翱翔，偏上玉堂金阙。欲问再来何岁？应有华发。
```

南乡子
```
不到谢公台，明月清风好在哉？旧日髯孙何处去，重来，短李风流更上才。秋色渐摧颓，满院黄英映酒杯。看取桃花春二月，争开，尽是刘郎去后栽。
```



